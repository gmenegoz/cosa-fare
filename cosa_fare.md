Tecnocrazia
==========

### Andrea Cimatoribus, Giuseppe Menegoz
CreativeCommons Attribuzione - Non commerciale - Non opere derivate

La società in cui viviamo usa a cuor leggero tecnologia estremamente avanzata. Con tecnologia non intendiamo solo il mucchio di strumenti e dispositivi che siamo stati in grado di inventare negli ultimi millenni: è la raccolta di tutte le conoscenze e le tecniche che possediamo e che ci permettono di esercitare la nostra azione sul mondo materiale, amplificando le nostre naturali facoltà. Ad esempio, è tecnologia sapere come allevare salmoni in Norvegia e venderli in tutto il mondo, ma è tecnologia anche quell'insieme di conoscenze psicologiche, sociologiche e più strettamente tecniche (informatica, telecomunicazioni, ecc.) che prende il nome di mass-media.

Sostenendo che la tecnologia viene usata "a cuor leggero" intendiamo due cose: da un lato, la tecnologia ha sempre degli effetti collaterali, spesso imprevisti, sull'ambiente, sul nostro benessere e più in generale su ciò che accade sul pianeta in cui viviamo. La presenza di questi effetti collaterali ci imporrebbe di valutare con estrema cautela da che parte pende la bilancia tra vantaggi e svantaggi, invece di affidarci acriticamente alla nuova soluzione tecnica, o al nuovo dispositivo che ci viene proposto, solo perché essendo il più recente deve necessariamente essere anche il migliore.

Vi è però un secondo aspetto, che racchiude il primo ma riceve minore attenzione. La stragrande maggioranza delle persone che beneficiano di una tecnologia, ad esempio trovando facilmente del cibo a prezzi relativamente contenuti al supermercato, ne hanno una conoscenza scarsa o nulla. Nella maggior parte dei casi, le persone utilizzano la tecnologia attraverso una interfaccia che consente di servirsene efficacemente, mascherandone il funzionamento reale. L'esempio più banale è lo *smartphone*: tutti o quasi sanno usarlo, ma solo una piccola minoranza saprebbe modificare anche solo una linea nel codice che lo fa funzionare. Senza alcun dubbio non c'è alternativa a questo allontanamento tra l'utente e lo sviluppatore: programmare uno smartphone, sviluppare una nuova varietà di riso, migliorare la precisione di un sistema di rilevamento satellitare, richiede delle conoscenze specifiche approfondite che non è né realistico né auspicabile voler diffondere tra la maggioranza delle persone (e ogni tecnologia può avere un senso solo se ha degli utenti).

Questa contraddizione tra l'onnipresenza e l'inaccessibilità della tecnologia solleva un problema di democrazia: una minoranza si trova investita di un grande potere sul resto della società, che può conseguentemente controllare e, all'evenienza, ricattare. Se la maggioranza tende ad abdicare alla sua facoltà di controllo è anche perché il ruolo di questa minoranza è percepito come "tecnico", in opposizione a "politico", ovvero non opinabile perché vincolato a procedere necessariamente nella direzione di un fantomatico "progresso tecnologico" soggetto a leggi svincolate dal controllo umano. Se la strada è nota, agli scienziati competerà solo di trovarla e spingerci avanti, non serve politica perché dal progresso abbiamo tutti da guadagnare allo stesso modo.

C'è via d'uscita da questo vicolo cieco? Se rifiutiamo impraticabili ritorni alla condizione di un ipotetico buon selvaggio, se non altro per le inevitabili conseguenze suicide, l'unica alternativa è quella di portare, o riportare, la tecnologia nella sfera del pubblico, della democrazia e della politica. Questa strada era forse già stata intrapresa, con modi ed esiti diversi in paesi diversi, sostenendo un programma di ricerca ed istruzione pubblici ed accessibili a tutti. Questi timidi passi in avanti sono ora cancellati in nome di un liberismo economico che è solo una maschera di trucco a coprire il nuovo feudalesimo.

È decisamente ingenuo immaginare che uno Stato finanzi università e ricerca solo per il bene dell'umanità o dei suoi cittadini. Lo farà più spesso per promuovere la sua immagine, o le sue industrie, o nei casi più fortunati per proteggere i cittadini da eventi difficilmente prevedibili. Tutte iniziative che saranno più facilmente il riflesso di una qualche lungimiranza o di un istinto di autoconservazione che espressione di un intento democratico. Ancora una volta ci troviamo a sospettare che il punto sia che "La democrazia è un metodo prima che un contenuto".

Qual è allora questo metodo, quando si ha a che fare con la tecnologia? Suggeriamo schematicamente due elementi fondamentali, senza pretese di completezza. Il primo è il finanziamento pubblico del sistema di istruzione e ricerca. Il finanziamento pubblico è l'unica alternativa alla consegna del monopolio tecnologico a soggetti privati che, guarda caso, non si tirano indietro quando si tratta di approfittare della ricerca pubblica a fini privati (processo che viene spesso chiamato "innovazione"). Il finanziamento pubblico è condizione necessaria ma non sufficiente. L'elemento democratico, *se presente*, si identifica con la dialettica che si instaura per orientare le scelte dello Stato in materia di ricerca. Questa dialettica può avere molte forme, ma vogliamo evidenziarne una che è a nostro avviso essenziale. Persone di tutte le estrazioni geografiche, economiche e sociali devono avere accesso ad un'istruzione di qualità e, per i più motivati e dotati, eventualmente ad una carriera accademica. Senza di questo, ogni dialettica sarà inevitabilmente paternalistica e perciò tecnocratica.

Come ogni processo democratico, questo approccio è inevitabilmente fragile. È sempre possibile che convergenze di interessi sufficientemente potenti siano in grado di influenzare le linee di ricerca contro gli interessi della maggioranza. L'esistenza di questa possibilità dovrebbe indurci a vigilare sulla salute delle istituzioni democratiche invece che spingerci a rinunciarvi a priori in ragione della loro imperfezione. Un processo analogo, a ben guardare, è la follia collettiva che fa invocare "più Europa," confondendo il problema con la sua soluzione, abdicando a quel po' di controllo democratico che abbiamo a livello nazionale in favore di qualcosa di gran lunga *meno* democratico (e identificando un continente con un'istituzione) [1]. In entrambi i casi, è chiaro che l'incapacità dei cittadini di comprendere le minacce contro le istituzioni democratiche è legata indissolubilmente al fallimento dei sistemi di istruzione ed informazione.

Controllo democratico sulla ricerca scientifica non significa quindi che lo Stato decide, magari con un referendum, cosa fanno gli scienziati. Controllo democratico significa che lo Stato garantisce che la tecnologia (nel senso più ampio descritto prima) sia essenzialmente patrimonio pubblico. Banalizzando: se lo Stato non è in grado di verificare, per mancanza di strumenti o competenze, se un'azienda inquina o meno, come può essere protetta la salute pubblica? E se non riesce a stabilire se la privacy viene rispettata o no da un'azienda? Se non sviluppiamo le basi scientifiche per comprendere quali siano gli effetti dello sversamento nell'aria e nell'acqua di inquinanti, o di gas ad effetto serra, su quali basi può un individuo sapere se una compagnia petrolifera rispetta la sua persona, o il futuro dei suoi figli? E ancora di più: come possiamo stabilire quali scelte economiche siano nell'interesse pubblico, senza una ricerca pubblica indipendente dall'interesse privato?

Forse in parte in risposta a questi timori, percepiti magari inconsciamente, sempre più persone si interessano oggi alla divulgazione scientifica, oppure si impegnano in attività di sviluppo tecnologico "dal basso," diventando "hackers" o "makers" [2]. Per quanto i prodotti di queste attività siano a volte estremamente riusciti e finiscano per competere poi con tecnologie prodotte da canali più ufficiali, non possiamo realisticamente aspettarci che possano sostituire delle strutture organizzate e complesse come un sistema di ricerca pubblico (e per inciso, non credo che hackers o makers abbiano questo obiettivo); tantomeno la divulgazione scientifica può sostituire la ricerca, anche se questo punto così banale sembra oscuro a molti. Le singole iniziative, anche se brillanti, sono inadeguate per affrontare problemi che coinvolgono l'organizzazione ed il coordinamento di molti elementi. L'inadeguatezza non è puramente tecnica in senso stretto, ma anche e soprattutto organizzativa e perciò tecnologica nel senso più ampio.

Se ci interessa ancora un po' la democrazia, o almeno il nostro futuro come individui e come specie, dobbiamo rivalutare attentamente l'abdicazione di quel po' di controllo democratico che ancora abbiamo attraverso lo Stato, in favore di entità che agiscono esclusivamente in base ad una logica di massimizzazione del profitto immediato. In attesa dell'olocausto tecnocratico che ci cancellerà, e con una piccola speranza di evitarlo, dovremmo insomma sforzarci di fare due cose: tenere a mente il significato più ampio di tecnologia, ed evitare di regalarne il controllo a chi ci ucciderà.

[1] In questa visione dell'attuale assetto istituzionale europeo siamo senza dubbio debitori nei confronti dell'opera di divulgazione di Alberto Bagnai e Vladimiro Giacché.

[2] O anche rimangono affascinate da teorie variamente definibili complottiste. Si legga l'interessante punto di vista di Frederic Lordon (Le Monde Diplomatique, giugno 2015), secondo cui le teorie cospirazioniste non sono altro che il tentativo di andare oltre la propaganda dei mass media che si scontra con una drammatica mancanza di informazioni e cultura.
