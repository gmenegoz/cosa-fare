# Cosa fare?

### Andrea Cimatoribus, Giuseppe Menegoz

L'altro giorno mi è stato chiesto della situazione ecologica degli oceani. Alla mia risposta, un po' incerta e non troppo ottimistica, è seguita naturalmente la domanda: cosa si può fare? Non sono un biologo, né un ecologo, e quindi non so dare una risposta a questa specifica domanda (sono un fisico, e lavoro come oceanografo). Credo invece di saper dare una risposta più generale.

La nostra società usa a cuor leggero tecnologia estremamente avanzata. Con tecnologia non intendo solo le macchine che usiamo, come possono essere un telefono cellulare o, ad un altro livello, un sistema satellitare. Con tecnologia si intende qualcosa di più del mucchio di strumenti e dispositivi che siamo stati in grado di inventare negli ultimi millenni: è la raccolta di tutte le conoscenze e le tecniche che possediamo e che ci permettono di esesrcitare la nostra azione sul mondo materiale amplificando le nostre naturali facoltà. È tecnologia l'insieme di conoscenze che ci consente ad esempio di aumentare artificialmente la produttività delle piante coltivate. Tecnologia è anche quell'insieme di conoscenze psicologiche, sociologiche e più strettamente tecniche (informatica, telecomunicazioni, ecc.) che prende il nome di mass-media, e che va dall'informazione alla propaganda passando per l'intrattenimento.

Dicendo che la tecnologia viene usata "a cuor leggero" intendo due cose. Da un lato, la tecnologia ha sempre degli effetti collaterali, spesso imprevisti, sull'ambiente, sul nostro benessere e più in generale su tutti i complicati (e affatto chiari) processi alla base degli innumerevoli fenomeni che osserviamo sul pianeta in cui viviamo. La presenza di questi effetti collaterali ci imporrebbe di valutare con estrema cautela da che parte pende la bilancia, tra vantaggi e svantaggi, invece di affidarci senza troppi pensieri alla nuova soluzione tecnica o al nuovo dispositivo che ci viene proposto solo perché essendo il più recente deve necessariamente essere anche il migliore.

Vi è però un secondo aspetto, che racchiude il primo ma riceve minore attenzione. La stragrande maggioranza delle persone che utilizzano una tecnologia (o semplicemente ne beneficiano, ad esempio trovando facilmente del cibo a prezzi relativamente contenuti al supermercato) hanno una conoscenza scarsa o nulla di quella tecnologia stessa. La grande maggioranza delle persone utilizza la tecnologia attraverso una interfaccia che ne maschera il funzionamento reale, e ci consente in effetti di utilizzarla efficacemente. L'esempio più banale è lo smartphone: tutti o quasi sanno usarlo, ma solo una piccola minoranza saprebbe modificare anche solo una linea nel codice che lo fa funzionare. Senza alcun dubbio, non c'è alternativa a questo: programmare uno smartphone, sviluppare una nuova varietà di riso o grano, migliorare la precisione di un sistema di rilevazione satellitare, richiede delle conoscenze specifiche approfondite che non è né realistico né auspicabile voler diffondere tra la maggioranza delle persone (non è auspicabile perché molte persone hanno cose più importanti da fare).

Questa contraddizione tra l'onnipresenza e l'inaccessibilità della tecnologia solleva però un problema di democrazia: una minoranza si trova investita di un grande potere sul resto della società, che può conseguentemente controllare e, all'evenienza, ricattare. Se la maggioranza tende ad abdicare la sua facoltà di controllo è anche perché spesso il ruolo di questa minoranza è percepito come "tecnico", in opposizione a politico, ovvero non modificabile perché vincolato solo a procedere nella direzione di un fantomatico "progresso tecnologico" soggetto a leggi fuori dal controllo umano. Se la strada è nota, agli scienzati competerà solo di farci procedere in quella direzione. Non serve dibattito, pensa l'inconsapvole tecnologico, non serve politica perché dal progresso abbiamo tutti da guadagnare allo stesso modo.

A scanso di equivoci, non ce l'ho con il singolo ingegnere, biotecnologo o economista per la sua appartenenza a questa cerchia e non è di lui e dei sui propositi che vale la pena di riflettere. È al contrario il sistema economico e di potere in cui è inserito il singolo (ovvero tutti noi) che, a mio avviso, necessita di attenzione. In fin dei conti, il monopolio tecnologico è sempre stato una chiave di accesso al potere, dalla preistoria greca, fino alla bomba atomica. È il sistema economico che determina l'ampiezza e la rilevanza della questione democratica che si poneva sopra e l'entità del rischio di cattura oligarchica, ed è quindi indagando ed agendo sul sistema economico e più in generale culturale che si deve trovare una soluzione.

Cosa fare, allora? Qual è la via d'uscita da questo vicolo cieco? Se rifutiamo il ritorno al buon selvaggio, se non altro per la sua impraticabilità (o per le sue inevitabili conseguenze suicide), l'unica alternativa è quella di portare, o riportare, la tecnologia nel dominio pubblico, della democrazia e della politica. In realtà questa strada era forse già stata intrapresa, con modi ed esiti diversi in paesi diversi, portando avanti un programma di ricerca ed istruzione pubblici ed accessibili, almeno formalmente, a tutti. Nella nostra corsa all'indietro verso il medioevo, questi timidi passi in avanti sono ora cancellati in nome dell'austerità, del "fate presto," "ce lo chiede l'Europa," "dobbiamo liberalizzare," magari per "competere con la Cina," e quanto altro la mente dei nostalgici del feudalesimo riesce a partorire.

È decisamente ingenuo immaginare che l'università e la ricerca siano finanziate dallo Stato solo per il bene dell'umanità. Possiamo pensare che i principali motivi siano lo sviluppo culturale ed economico del paese, la formazione di un'elite da impiegare nell'apparato burocratico, la difesa e la promozione del paese a livello internazionale, sia direttamente (ricerca a scopi militari, commerciali) che indirettamente ("soft power"). A questi motivi si aggiungono, o si dovrebbero aggiungere, la protezione e la difesa dai disastri naturali o più in generale da eventi difficilmente prevedibili (le crisi economiche, ad esempio), la protezione della salute e dell'ambiente. Non vi è nulla di strettamente democratico in questi motivi, tutt'al più possono essere il riflesso di una qualche lungimiranza. Ancora una volta, ci troviamo a dover concludere che "La democrazia è un metodo prima che un contenuto" [1]. Qual è allora questo metodo?

Il primo elemento fondamentale di questo metodo è il finanziamento pubblico del sistema universitario e di ricerca. Per quanto potenzialmente farraginoso e forse inefficiente [2], il finanziamento pubblico è l'unica alternativa alla consegna del monopolio tecnologico a soggetti privati che, guarda caso, non si tirano indietro quando si tratta di approfittare della ricerca pubblica a fini privati (processo che viene spesso chiamato "innovazione"). La ricerca pubblica è per sua natura finanziata dallo Stato (anche se non per forza interamente), che quindi si trova nella posizione di poter indirizzare la ricerca su alcuni temi piuttosto che su altri, ad esempio attraverso il trasferimento di fondi da un istituto all'altro. L'elemento democratico in questo contesto, se presente, è nella dialettica che si instaura per orientare queste scelte dello Stato, coinvolgendo non solo gli apparati ministeriali, ma anche gli scienziati e soprattutto i cittadini. Questa dialettica è anche alla base della definizione dei confini all'interno dei quali la ricerca può operare in quei campi che toccano questioni di scottante attualità, od oggetto di dibattito etico. Non è possibile essere certi a priori che le scelte fatte siano "a vantaggio della collettività" (a meno di non fare della scienza una religione), ma in un sistema pubblico democratico si può, e si deve, garantire che le scelte di autoregolamentazione degli scienziati siano note a tutti e siani passibili di contestazione e revisione. Nel mondo aziendale, in cui l'unico parametro guida è la massimizzazione del profitto e l'interesse degli azionisti, questa dialettica è preclusa perché l'azienda non si rapporta con cittadini, ma con consumatori.

Un simile meccanismo dialettico è chiaramente passibile di corruzione e degenerazione in senso autoritario (si pensi ad esempio alla intima collaborazione tra grande industria e Stato nazista). Questa fragilità è connaturata ad ogni processo democratico. È sempre possibile che convergenze di interessi sufficientemente potenti siano in grado di influenzare le linee di ricerca in direzione favorevole a qualche interesse minoritario, ma l'esistenza di questa possibilità dovrebbe indurci a vigilare sulla salute delle istituzioni democratiche invece che spingerci a rinunciarvi per la loro imperfezione. Un processo analogo è la schizofrenia collettiva che ci fa chiedere "più Europa," confondendo il problema con la sua soluzione (e identificando un'istituzione con un continente). In entrambi i casi, è chiaro che la (non) capacità dei cittadini di garantire la buona salute della democrazia è legata indissolubilmente al livello generale di istruzione, il che significa che un'istruzione pubblica efficace è essenziale alla solidità della democrazia e quindi alla possibilità di avere una ricerca pubblica esente da appropriazioni oligarchiche.

Controllo democratico sulla ricerca scientifica non significa quindi che lo Stato decide, magari con delle elezioni, cosa fanno gli scienziati. Controllo democratico significa che lo Stato garantisce che la tecnologia (nel senso più ampio descritto prima) sia patrimonio pubblico; in larga misura, o quantomeno nei suoi aspetti più importanti. Banalizzando: se lo Stato non è in grado di verificare, per mancanza di strumenti o competenze, se un'azienda inquina o meno, come può essere protetta la salute pubblica? E se non riesce a stabilire se la privacy viene rispettata o no da un'azienda? Se non sviluppiamo le basi scientifiche per comprendere quali siano gli effetti dello sversamento nell'aria e nell'acqua di inquinanti, o di gas ad effetto serra,, su quali basi può un individuo sapere se una compagnia petrolifera rispetta la sua persona, o il futuro dei suoi figli? E ancora di più: come possiamo stabilire quali scelte economiche siano nell'interesse pubblico, senza una ricerca pubblica, indipendente dall'interesse privato?

Forse in parte in risposta a questi timori, percepiti magari inconsciamente, sempre più persone si interessano oggi alla divulgazione scientifica, oppure si impegnano in attività di sviluppo tecnologico "dal basso," diventando "hackers" o "makers." Per quanto i prodotti di queste attività siano a volte estremamente riusciti, e finiscano per competere poi con teconologie prodotte da canali più ufficiali, non possiamo realisticamente aspettarci che possano sostituire delle strutture organizzate e complesse come un sistema di ricerca pubblico. Men che meno la divulgazione scientifica può sostituire la ricerca, anche se questo punto così banale sembra oscuro a molti. Non voglio con questo sminuire queste attività. Al contrario, un segnale importante del declino della tecnologia come bene pubblico è proprio il fatto che queste iniziative siano essenzialmente basate sull'iniziativa privata. Inoltre, le singole iniziative, anche se brillanti, sono inadeguate per problemi che coinvolgono l'organizzazione ed il coordinamento di molti elementi. Ad esempio, il problema della produzione e distribuzione dell'energia non si risolve solo con la buona volontà di milioni di singoli che, per dire, installano un pannello fotovoltaico sul tetto di casa, perché la rete a cui i singoli sono connessi non potrebbe sostenere una simile rivoluzione. In maniera simmetrica, lasciare in mano la politica energetica di un paese alle grandi aziende che la producono garantirà che le scelte saranno nel loro, e non nel nostro, interesse.

*fino a qui*

Ora, un malizioso potrebbe affermare, a ragione, che io mi trovo in conflitto di interessi: sono pagato da uno Stato (non quello italiano, purtroppo) per fare ricerca. Vista la difficile situazione economica, ogni giorno che passa senza un deciso cambio di rotta politico ed economico, è un giorno in meno dal momento in cui mi troverò costretto ad andare a lavorare per un'azienda privata. E l'esperienza dimostra che le aziende si rendono perfettamente conto del valore della tecnologia nel suo senso più ampio, e soprattutto quelle più grandi comprendono quanto potere deriva dalla possibilità di cooptare le capacità e le energie migliori nella ricerca potendone poi indirizzare il lavoro e acquisire i risultati.

Dato che il mio lavoro mi piace, oltre a darmi da mangiare, ho tutto l'interesse che la ricerca pubblica fiorisca. Senza dubbio, dovendo farlo, cercherò di trovare lavoro presso un'azienda che manifesti un pur minimo interesse per il bene comune, oltre che per il profitto, ma per quanto ancora esisteranno tali aziende? In definitiva, l'unica ragione per cui un'azienda, **in particolar modo una grande azienda**, può giustificare la sua esistenza è il profitto. **È curioso notare, a questo rigurado, come nel mondo anglosassone la forma più celebre della grande azienda, la società per azioni, sia chiamata "public company," indicando il fatto che la proprietà è distribuita tra gli azionisti. DA CHIARIRE/ESTENDERE**. Proteggere l'ambiente, o la democrazia, non è necessariamente vantaggioso soprattutto su scale di tempo sufficientemente piccole, e non fa necessariamente parte degli interessi immediati degli azionisti, abbracciando una logica strettamente economica, e accettando di ridurre la scienza economica a studio della massimizzazione del profitto.
Cosa fare, quindi? Se ci interessa ancora un po' la democrazia, o almeno il nostro futuro come specie, credo dovremmo chiederci attentamente se abbia senso abdicare quel po' di controllo democratico che ancora abbiamo attraverso lo stato, per consegnarlo irrevocabilmente ad entità che agiscono esclusivamente **in base ad una logica economica strettamente privata**. In attesa dell'olocausto tecnologico che cancellerà la nostrà civiltà, e con una piccola speranza di evitarlo, credo insomma dovremmo sforzarci di fare due cose: tenere a mente il significato più ampio di tecnologia, ed evitare di regalarne il controllo a chi ci ucciderà.

[1] È difficile risalire all'autore originario di questa frase, una ricerca su internet riporta come primo avvistamento un titolo dell'Osservatore Romano.

[2] È interessante notare come il concetto di efficienza sia difficilmente definibile, nel campo della ricerca. La ricerca, per definizione, non può prefissarsi a priori degli obiettivi strettamente definiti. La ricerca, secondo A. Harendt, è il regno dell'azione, intesa come possibilità di cambiare il corso degli eventi, e in quanto tale non è possibile misurarne l'effetto, a meno di cambiare il corso del tempo.
