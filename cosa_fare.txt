Cosa fare? Andrea Cimatoribus

L'altro giorno mi è stato chiesto della situazione ecologica degli oceani. Alla mia risposta, un po' incerta e non troppo ottimistica, è seguita naturalmente la domanda: cosa si può fare? Non sono un biologo, né un ecologo, e quindi non so dare una risposta a questa specifica domanda (sono un fisico, e lavoro come oceanografo). Credo invece di saper dare una risposta più generale.
La nostra società usa a cuor leggero tecnologia estremamente avanzata. Con tecnologia non intendo solo le macchine che usiamo, come possono essere un telefono cellulare o, ad un altro livello, un sistema satellitare.

**Con _tecnologia_ si intende qualcosa di più generale che il mucchio di strumenti e dispositivi che siamo stati in grado di inventare negli ultimi millenni: è la raccolta di tutte le conoscenze e le tecniche che possediamo  e che ci permettono di esesrcitare la nostra azione sul mondo materiale amplificando le nostre naturali facoltà.**

È tecnologia l'insieme di conoscenze ci consente ad esempio di aumentare artificialmente la produttività delle piante coltivate. Tecnologia è anche quell'insieme di conoscenze psicologiche, sociologiche e più strettamente tecniche (informatica, telecomunicazioni, ecc.) che prende il nome di mass-media, e che va dall'informazione alla propaganda passando per l'intrattenimento.
Quando dico che la tecnologia viene usata "a cuor leggero" intendo due cose. Da un lato, la tecnologia ha sempre degli effetti collaterali, spesso imprevisti, sull'ambiente,
** sul nostro benessere e più in generale su tutti i complicati (e affatto chiari) processi alla base degli innumerevoli fenomeni che osserviamo sul pianeta in cui viviamo. La presenza di questi effetti collaterali ci imporrebbe di valutare con estrema cautela da che parte pende la bilancia, tra vantaggi e svantaggi, invece di affidarci senza troppi pensieri alla nuova soluzione tecnica o al nuovo dispositivo che ci viene proposto solo perché essendo il più recente deve necessariamente essere anche il migliore.**
Vi è però un secondo aspetto, che racchiude il primo ma riceve minore attenzione. La stragrande maggioranza delle persone che utilizzano una tecnologia (o semplicemente ne beneficiano, ad esempio trovando facilmente del cibo a prezzi relativamente contenuti al supermercato) hanno una conoscenza scarsa o nulla di quella tecnologia stessa. La stragrande maggioranza delle persone utilizza la tecnologia attraverso una interfaccia che ne maschera il funzionamento reale, e ci consente in effetti di utilizzarla efficacemente. L'esempio più banale è lo smartphone: tutti o quasi sanno usarlo, ma solo una piccola minoranza saprebbe come modificare anche solo una linea nel codice che lo fa funzionare. Senza alcun dubbio, non c'è alternativa a questo: programmare uno smartphone, sviluppare una nuova varietà di riso o grano, migliorare la precisione di un sistema di rilevazione satellitare, richiede delle conoscenze specifiche approfondite che non è né realistico né auspicabile voler diffondere tra la maggioranza delle persone (non è auspicabile perché molte persone hanno cose più importanti da fare).
Questa contraddizione tra *l'onnipresenza* e l'inaccessibilità della tecnologia solleva però un problema di democrazia: una minoranza si trova investita di un grande potere sul resto della società, che può conseguentemente controllare e, all'evenienza, ricattare.
** Se la maggioranza non ha alcun potere di controllo è anche perché spesso il ruolo di questa minoranza è percepito come "tecnico" (nel senso di non assoggetabile ad indirizzamento perché vincolato solo a procedere nella direzione di un fantomatico "progresso tecnologico" soggetto a leggi e vincoli non umani) e quindi come non-politico: la direzione del progresso è ovviamente quella in cui abbiamo campi più produttivi, centrali più potenti ed aerei più veloci, perciò se la strada è nota, agli scienzati competerà solo di farci procedere in quella direzione. Non serve dibattito, pensa l'inconsapvole tecnologico, non serve politica perché dal progresso abbiamo tutti da guadagnare allo stesso modo.**

A scanso di equivoci, non ce l'ho con il singolo ingegnere, biotecnologo o economista **per la sua appartenenza a questa cerchia e non è u di lui e i sui propositi che vale la pena di riflettere.**

È al contrario il sistema economico e di potere in cui è inserito il singolo (ovvero tutti noi) che, a mio avviso, necessita di attenzione. In fin dei conti, il monopolio tecnologico è sempre stato una chiave di accesso al potere, dalla preistoria greca, fino alla bomba atomica.
**È il sistema economico che determina l'ampiezza e la rilevanza della questione democratica che si poneva sopra e l'entità del rischio di cattura oligarchica, ed è quindi indagando ed agendo sul sistema economico che si deve trovare una soluzione**

Cosa fare, allora? A dire il vero, credo che una soluzione di sorprendente efficacia, per quanto certamente di imperfetta esecuzione, fosse stata trovata in molte società cosidette avanzate. Si chiama o si chiamava università e ricerca pubblica o, più in generale, stato democratico.

**È decisamente ingenuo immaginare che** l'università e la ricerca siano finanziate dallo stato solo per il bene dell'umanità, o per il desiderio di proteggere l'ambiente in cui viviamo, o cose simili. Il finanziamento e il controllo pubblico del sistema della ricerca è però l'unica alternativa alla consegna del monopolio tecnologico a soggetti privati che, guarda caso, non si tirano indietro quando si tratta di approfittare della ricerca pubblica a fini privati (processo che viene spesso chiamato "innovazione"). Un controllo democratico della ricerca scientifica è l'unica garanzia contro l'uso della stessa contro il bene comune a vantaggio di una monoranza. L'intrico tra grandi aziende private, scienza e stato nazista durante la seconda guerra mondiale è forse l'esempio recente più significativo delle degenerazoni a cui possiamo andare incontro, una volta perso il controllo democratico sullo sviluppo tecnologico. Controllo democratico non significa, banalmente, che lo stato decide, magari con delle elezioni, cosa fanno gli scienziati (dubito ad esempio che gli scienziati tedeschi godessero di particolare libertà d'indagine durante la seconda guerra mondiale). Controllo democratico della ricerca scientifica significa che uno stato, per essere democratico, dovrebbe garantire che la tecnologia (nel senso più ampio descritto prima) sia patrimonio pubblico, in larga misura, o quantomeno nei suoi aspetti più importanti. Volendo banalizzare: se lo stato non è in grado di verificare, per mancanza di strumenti o competenze, se un'azienda inquina o meno, come può essere protetta la salute pubblica? E se non riesce a stabilire se la privacy viene rispettata o no da un'azienda? Se non sviluppiamo le basi scientifiche per **stabilire in modo trasparente e partecipato ** quali siano realmente i rischi dell'inquinamento, o dei cambiamenti climatici, quali basi ha un singolo per imporre ad una compagnia petrolifera di rispettare la sua persona, o il futuro dei suoi figli? E ancora di più: come possiamo stabilire quali scelte economiche siano nell'interesse pubblico, senza una ricerca pubblica, indipendente dall'interesse privato?
Forse in parte in risposta a questi timori, percepiti magari inconsciamente, sempre più persone si interessano oggi alla divulgazione scientifica, oppure si impegnano in attività di sviluppo tecnologico "dal basso," diventando "hackers" o "makers." Per quanto i prodotti di queste attività siano a volte estremamente riusciti, e finiscano per competere poi con teconologie prodotte da canali più ufficiali, non possiamo realisticamente aspettarci che possano sostituire delle strutture organizzate e complesse come un sistema di ricerca pubblico.Men che meno la divulgazione scientifica può sostituire la ricerca, anche se questo punto così banale sembra oscuro a molti. Non voglio con questo sminuire queste attività. Al contrario, un segnale importante del declino della tecnologia come bene pubblico è proprio il fatto che queste iniziative siano molto spesso a guida privata.
**Inoltre le singole iniziative, seppur magari brillanti, sono incapaci di affrontare questioni rilevanti su scala nazionale. Per fare un esempio, il problema della scelta di quali energie utilizzare e di come distribuirle nella rete energetica del paese non viene risolto  dall'entusiastica azione di milioni di singoli che si installano un pannello fotovoltaico sul tetto di casa; e allo stesso tempo non è desiderabile neppure che sia una singola azienda privata a stabilire il futuro energetico di un paese. **

Ora, un malizioso potrebbe affermare, a ragione, che io mi trovo in conflitto di interessi: sono pagato da uno stato (non quello italiano, purtroppo) per fare ricerca. Vista la difficile situazione economica, ogni giorno che passa senza un deciso cambio di rotta politico ed economico, è un giorn
o in meno dal momento in cui mi troverò costretto ad andare a lavorare per un'azienda privata. E **l'esperienza dimostra** che le aziende si rendono perfettamente conto del valore della tecnologia nel suo senso più ampio, e soprattutto quelle più grandi
**comprendono quanto potere deriva dalla possibilità di cooptare le capacità e le energie migliori nella ricerca potendone poi indirizzare il lavoro e acquisire i risultati.**

Dato che il mio lavoro mi piace, oltre a darmi da mangiare, ho tutto l'interesse che la ricerca pubblica fiorisca. Senza dubbio, dovendo farlo, cercherò di trovare lavoro presso un'azienda che manifesti un pur minimo interesse per il bene comune, oltre che per il profitto, ma per quanto ancora esisteranno tali aziende? In definitiva, l'unica ragione per cui un'azienda può giustificare la sua esistenza è il profitto. Proteggere l'ambiente, o la democrazia, non è necessariamente vantaggioso **soprattutto su scale di tempo abbastanza piccole**, **e non fa necessariamente parte degli interessiimmediati degli azionisti**, abbracciando una logica strettamente economica, e accettando di ridurre la scienza economica a studio della massimizzazione del profitto (per inciso, non credo a favole su agenti razionali e cose simili). Cosa fare, quindi? Se ci interessa ancora un po' la democrazia, o almeno il nostro futuro come specie, credo dovremmo chiederci attentamente se abbia senso abdicare quel po' di controllo democratico che ancora abbiamo attraverso lo stato, **per consegnarlo irrevocabilmente ad entità che agiscono esclusivamente in base a** interessi economici privati. In attesa dell'olocausto tecnologico che cancellerà la nostrà civiltà, e con una piccola speranza di evitarlo, credo insomma dovremmo sforzarci di fare due cose: tenere a mente il significato più ampio di tecnologia, ed evitare di regalar**ne il controllo** a chi ci ucciderà.
